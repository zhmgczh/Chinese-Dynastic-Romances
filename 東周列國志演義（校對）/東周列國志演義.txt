目錄

第一回　周宣王聞謠輕殺　杜大夫化厲鳴冤

第二回　褒人贖罪獻美女　幽王烽火戲諸侯

第三回　犬戎主大鬧鎬京　周平王東遷洛邑

第四回　秦文公郊天應夢　鄭莊公掘地見母

第五回　寵虢公周鄭交質　助衛逆魯宋興兵

　　※※※

第一回　周宣王聞謠輕殺　杜大夫化厲鳴冤

　　詞曰：

　　　　道德三皇五帝，功名夏后商周；英雄五霸鬧春秋，頃刻興亡過手！
　　　　青史幾行名姓，北邙無數荒邱；前人田地後人收，說甚龍爭虎鬥。

　　話說周朝，自武王伐紂，即天子位，成康繼之，那都是守成令主。又有周公、召公、畢公、史佚等一班賢臣輔政，真個文修武偃，物阜民安。自武王八傳至於夷王，覲禮不明，諸侯漸漸強大。到九傳厲王，暴虐無道，為國人所殺。此乃千百年民變之始，又虧周召二公同心協力，立太子靖為王，是為宣王。那一朝天子，卻又英明有道，任用賢臣方叔、召虎、尹吉甫、申伯、仲山甫等，復修文、武、成、康之政，周室赫然中興。有詩為證：

　　　　夷厲相仍政不綱，任賢圖治賴宣王；共和若沒中興主，周曆安能八百長！

　　卻說宣王雖說勤政，也到不得武王丹書受戒，戶牖置銘；雖說中興，也到不得成康時教化大行，重譯獻雉。至三十九年，姜戎抗命，宣王御駕親征，敗績於千畝，車徒大損，思為再舉之計，又恐軍數不充，親自料民於太原。──那太原，即今固原州，正是鄰近戎、狄之地。料民者，將本地戶口，按籍查閱，觀其人數之多少，車馬粟芻之饒乏，好做準備，徵調出征。──太宰仲山甫進諫不聽。後人有詩云：

　　　　犬彘何須辱劍鋩？隋珠彈雀總堪傷；皇威褻盡無能報，枉自將民料一場。

　　再說宣王在太原料民回來，離鎬京不遠，催趲車輦，連夜進城。忽見市上小兒數十為群，拍手作歌，其聲如一。宣王乃停輦而聽之。歌曰：

　　　　月將升，日將沒；檿弧箕箙，幾亡周國。

　　宣王甚惡出語。使御者傳令，盡拘眾小兒來問，群兒當時驚散，止拿得長幼二人，跪於輦下。宣王問曰：「此語何人所造？」幼兒戰懼不言；那年長的答曰：「非出吾等所造。三日前，有紅衣小兒，到於市中，教吾等念此四句，不知何故，一時傳遍，滿京城小兒不約而同，不止一處為然也。」宣王問曰：「如今紅衣小兒何在？」答曰：「自教歌之後，不知去向。」宣王默然良久，叱去兩兒。即召司市官吩咐傳諭禁止：「若有小兒再歌此詞者，連父兄同罪。」當夜回宮無話。

　　次日早朝，三公六卿，齊集殿下，拜舞起居畢。宣王將夜來所聞小兒之歌，述於眾臣：「此語如何解說？」大宗伯召虎對曰：「檿，是山桑木名，可以為弓，故曰檿弧。箕，草名，可結之以為箭袋，故曰箕箙。據臣愚見：國家恐有弓矢之變。」太宰仲山甫奏曰：「弓矢，乃國家用武之器。王今料民太原，思欲報犬戎之仇，若兵連不解，必有亡國之患矣！」宣王口雖不言，點頭道是。又問：「此語傳自紅衣小兒。那紅衣小兒，還是何人？」太史伯陽父奏曰：「凡街市無根之語，謂之謠言。上天儆戒人君，命熒惑星化為小兒，造作謠言，使群兒習之，謂之童謠。小則寓一人之吉凶，大則係國家之興敗。熒變火星，是以色紅。今日亡國之謠；乃天所以儆王也。」宣王曰：「朕今赦姜戎之罪，罷太原之兵，將武庫內所藏弧矢，盡行焚棄，再令國中不許造賣。其禍可息乎？」伯陽父答曰：「臣觀天象，其兆已成，似在王宮之內，非關外間弓矢之事，必主後世有女主亂國之禍。況謠言曰：『月將升，日將沒』，日者人君之象，月乃陰類，日沒月升，陰進陽衰，其為女主干政明矣。」宣王又曰：「朕賴姜后主六宮之政，甚有賢德，其進御宮嬪，皆出選擇，女禍從何而來耶？」伯陽父答曰：「謠言『將升』『將沒』原非目前之事。況『將』之為言，且然而未必之詞。王今修德以禳之，自然化凶為吉。弧矢不須焚棄。」宣王聞奏，且信且疑，不樂而罷。起駕回宮。

　　姜后迎入。坐定，宣王遂將群臣之語，備細述於姜后。姜后曰：「宮中有一異事，正欲啟奏。」王問：「有何異事？」姜后奏曰：「今有先王手內老宮人，年五十餘，自先朝懷孕，到今四十餘年，昨夜方生一女。」宜王大驚，問曰：「此女何在？」姜后曰：「妾思此乃不祥之物，已令人將草蓆包裹，拋棄於二十里外清水河中矣。」宣王即宣老宮人到宮，問其得孕之故。老宮人跪而答曰：「婢子聞夏桀王末年，褒城有神人化為二龍，降於王庭，口流涎沫，忽作人言，謂桀王曰：『吾乃褒城之二君也。』桀王恐懼，欲殺二龍，命大史占之，不吉。欲逐去之，再佔，又不吉。太史奏道：『神人下降，必主禎祥，王何不請其漦而藏之？漦乃龍之精氣，藏之必主獲福。』桀王命太史再占，得大吉之兆。乃布幣設祭於龍前，取金盤收其涎沫，置於末櫝之中，忽然風雨大作，二龍飛去，桀王命收藏於內庫。自殷世歷六百四十四年，傳二十八主，至於我周，又將三百年，未嘗開觀。到先王未年，櫝內放出毫光，有掌庫官奏知先王。先王問：『櫝中何物？』掌庫官取簿籍獻上，具載藏漦之因。先王命發而觀之。恃臣打開金櫝，手捧金盤呈上。先王將手接盤，一時失手墮地，所藏涎沫，橫流庭下。忽化成小小元黿一個，盤旋於庭中，內侍逐之，直入王宮，忽然不見。那時婢子年才一十二歲，偶踐黿跡，心中如有所感，從此肚腹漸大，如懷孕一般。先王怪婢子不夫而孕，囚於幽室，到今四十年矣。夜來腹中作痛，忽生一女，守宮侍者，不敢隱瞞，只得奏知娘娘。娘娘道此怪物，不可容留，隨命侍者領去，棄之溝瀆。婢子罪該萬死！」宣王曰：「此乃先朝之事，與你無干。」遂將老宮人喝退。隨喚守宮侍者，往清水河看視女嬰下落。不一時，侍者回報：「已被流水漂去矣。」宣王不疑。

　　次日早朝，召大史伯陽父告以龍漦之事，因曰：「此女嬰已死於溝瀆，卿試占之，以觀妖氣消滅何如？」伯陽父布卦已畢，獻上繇詞。詞曰：

　　　　哭又笑，笑又哭。羊被鬼吞，馬逢犬逐。慎之慎之，檿弧箕箙！

　　宣王不解其說。伯陽父奏曰：「以十二支所屬推之：羊為未，馬為午。哭笑者。悲喜之象。其應當在午未之年。據臣推詳，妖氣雖然出宮，未曾除也。」宣王聞奏，快快不悅。遂出令：「城內城外，挨戶查問女嬰。不拘死活，有人撈取來獻者，賞布帛各三百疋；有收養不報者，鄰里舉首，首人給賞如數，本犯全家斬首。」命上大夫杜伯專督其事，因繇詞又有「檿弧箕箙」之語，再命下大夫左儒，督令司市官巡行塵肆，不許造賣山桑木弓，箕草箭袋，違者處死。司市官不敢怠慢，引著一班胥役，一面曉諭，一面巡綽。那時城中百姓，無不遵依，止有鄉民，尚未通曉。巡至次日，有一婦人，抱著幾個箭袋，正是箕草織成的，一男子背著山桑木弓十來把，跟隨於後。他夫妻兩口，住在遠鄉，趕著日中做市，上城買賣。尚未進城門，被司市官劈面撞見，喝聲：「拿下！」手下胥役，先將婦人擒住。那男子見不是頭，拋下桑弓在地，飛步走脫。司市官將婦人鎖押，連桑弓箕袋，一齊解到大夫左儒處。左儒想：「所獲二物，正應在謠言，況太史言女人為禍，今已拿到婦人，也可回復王旨。」遂隱下男子不題，單奏婦人違禁造賣，法宜處死。宣王命將此女斬訖。其桑弓箕袋，焚棄於市，以為造賣者之戒。不在話下。後人有詩云：

　　　　不將美政消天變，卻泥謠言害婦人；漫道中興多補闕，此番直諫是何臣？

　　話分兩頭。再說那賣桑木弓的男子，急忙逃走，正不知：「官司拿我夫婦，是甚緣故？」還要打聽妻子消息。是夜宿於十里之外。次早有人傳說：「昨日北門有個婦人，違禁造賣桑弓箕袋，拿到即時決了。」方知妻子已死。走到曠野無人之處，落了幾點眼淚。且喜自己脫禍，放步而行。約十里許，來到清水河邊。遠遠望見百鳥飛嗚，近前觀看，乃是一個草蓆包兒，浮於水面，眾鳥以喙啣之，且啣且叫，將次拖近岸來。那男子叫聲：「奇怪！」趕開眾鳥，帶水取起蓆包，到草坡中解看。但聞一聲啼哭，原來是一個女嬰。想道：「此女不知何人拋棄，有眾鳥啣出水來，定是大貴之人。我今取回養育，倘得成人，亦有所望。」遂解下布衫，將此女嬰包裹，抱於懷中。思想避難之處，乃望褒城投奔相識而去。髯翁有詩，單道此女得生之異：

　　　　懷孕遲遲四十年，水中三日尚安然；生成妖物殃家國，王法如何勝得天！

　　宣王自誅了賣桑弓箕袋的婦人，以為童謠之言已應，心中坦然，也不復議太原發兵之事。自此連年無話。到四十三年，時當大祭，宣王宿於齋宮。夜漏二鼓，人聲寂然。忽見一美貌女子，自西方冉冉而來，直至官庭。宣王怪他干犯齋禁，大聲呵喝，急喚左右擒拿，並無一人答應。那女子全無懼色，走入太廟之中，大笑三聲，又大哭三聲，不慌不忙，將七廟神主，做一束兒捆著，望東而去。王起身自行追趕，忽然驚醒，乃是一夢，自覺心神恍惚，勉強入廟行禮。九獻已畢，回至齋宮更衣，遣左右密召太史伯陽父，告以夢中所見。伯陽父奏曰：「三年前童謠之語，王豈忘之那？臣固言：『主有女禍，妖氣未除。』繇詞有哭笑之語，王今復有此夢，正相符合矣。」宣王曰：「前所誅婦人，不足消『檿弧箕箙』之讖耶？」伯陽父又奏曰：「天道玄遠，候至方驗。一村婦何關氣數哉！」宣王沉吟不語。忽然想起三年前，曾命上大夫杜伯督率司市，查訪妖女，全無下落。頒胙之後，宣王還朝，百官謝胙。宣王問杜伯：「妖女消息，如何久不回話？」杜伯奏曰：「臣體訪此女，並無影響。以為妖婦正罪，童謠已驗，誠恐搜索不休，必然驚動國人，故此中止。」宣王大怒曰：「既然如此，何不明白奏聞？分明是怠棄朕命，行止自繇。如此不忠之臣，要他何用！」喝教武士：「押出朝門，斬首示眾！」嚇得百官面如土色。忽然文班中走出一位官員，忙將杜伯扯住，連聲：「不可，不可！」宣王視之，乃下大夫左儒，是杜伯的好友，舉薦同朝的。左儒叩頭奏曰：「臣聞堯有九年之水，不失為帝；湯有七年之旱，不害為王。天變尚然不妨，人妖寧可盡信？吾王若殺了杜伯，臣恐國人將妖言傳播，外夷聞之亦起輕慢之心。望乞恕之！」宣王曰：「汝為朋友而逆朕命，是重友而輕君也。」左儒曰：「君是友非，則當逆友而順君；友是君非，則當違君而順友。杜伯無可殺之罪，吾王若殺之，天下必以王為不明。臣若不能諫止，天下必以臣為不忠。吾王若必殺杜伯，臣請與杜伯俱死。」宣王怒猶未息，曰：「朕殺杜伯，如去藁草，何須多費脣舌？」喝教：「快斬！」武士將杜伯推出朝門折了。左儒回到家中，自刎而死。髯翁有讚云：

　　　　賢哉左儒，直諫批鱗；是則順友，非則違君。
　　　　彈冠誼重，刎頸交真；名高千古，用式彞倫。

　　杜伯之子隰叔，奔晉，後仕晉為士師之官。子孫遂為士氏，食邑於范，又為范氏。後人哀杜伯之忠，立祠於杜陵，號為杜主，又曰右將軍廟，至今尚存。此是後話。

　　再說宣王次日聞說左儒自刎，亦有悔殺杜伯之意，悶悶還宮。其夜寢不能寐。遂得一恍惚之疾，語言無次，事多遺忘，每每輟朝。姜后知其有疾，不復進諫。至四十六年秋七月，玉體稍豫，意欲出郊遊獵，以快心神。左右傳令：司空準備法駕，司馬戒飭車徒，太史卜個吉日。至期，王乘玉輅，駕六騶，右有尹吉甫，左有召虎，旌旂對對，甲仗森森，一齊往東郊進發。那東郊一帶，平原曠野，原是從來遊獵之地。宣王久不行幸，到此自覺精神開爽，傳命扎住營寨。吩咐軍士：「一不許踐踏禾稼；二不許焚燬樹木；三不許侵擾民居。獲禽多少，盡數獻納，照次給賞；如有私匿，追出重罪！」號令一出，人人賈勇，個個爭先。進退周旋，御車者出盡馳驅之巧；左右前後，彎弧者誇盡縱送之能，鷹大藉勢而猖狂，狐兔畏威而亂竄。弓響處血肉狼藉，箭到處毛羽紛飛。這一場打圍，好不熱鬧！宣王心中大喜。日已矬西，傳令散圍。眾軍土各將所獲走獸飛禽之類，束縛齊備，奏凱而回。行不上三四里，宣王在玉輦之上，打個眼瞇，忽見遠遠一輛小車，當面衝突而來。車上站著兩個人，臂掛朱弓，手持赤矢，向著宣王聲喏曰：「吾王別來無恙？」宣王定睛看時，乃上大夫杜伯，下大夫左儒。宣王吃這一驚不小，抹眼之間，人車俱不見。問左右人等，都說：「並不曾見。」宣王正在驚疑。那杜伯、左儒又駕著小車子，往來不離玉輦之前。宣王大怒，喝道：「罪鬼，敢來犯駕！」拔出太阿寶劍，望空揮之。只見杜伯、左儒齊聲罵曰：「無道昏君！你不修德政，妄戮無辜，今日大數已盡，吾等專來報冤。還我命來！」話未絕聲，挽起朱弓，搭上赤矢，望宣王心窩內射來。宣王大叫一聲，昏倒於玉輦之上，慌得尹公腳麻，召公眼跳，同一班左右，將薑湯救醒，兀自叫心痛不已。當下飛駕入城，扶著宣王進宮。各軍士未及領賞，草草而散。正是：乘興而來，敗興而返。髯翁有詩云：

　　　　赤矢朱弓貌似神，千軍隊裡騁飛輪；君王枉殺還須報，何況區區平等人。

　　不知宣王性命如何，且看下回分解。

　　※※※

第二回　褒人贖罪獻美女　幽王烽火戲諸侯

　　話說宣王自東郊遊獵，遇了杜伯左儒陰魂索命，得疾回宮，合眼便見杜伯、左儒。自知不起，不肯服藥。三日之後，病勢愈甚。其時周公早已告老，仲山甫已卒。乃召老臣尹吉甫、召虎託孤。二臣直至榻前，稽首問安。宣王命內侍扶起。靠於繡褥之上，謂二臣曰：「朕賴諸卿之力，在位四十六年，南征北伐，四海安寧。不料一病不起！太子宮涅，年雖已長，性頗暗昧，卿等竭力輔佐，勿替世業！」二臣稽首受命。方出宮門，遇太史伯陽父。召虎私謂伯陽父曰：「前童謠之語，吾曾說過恐有弓矢之變。今王親見厲鬼，操朱弓赤矢射之，以致病篤。其兆已應，王必不起。」伯陽父曰：「吾夜觀乾象，妖星隱伏於紫微之垣，國家更有他變，王身未足以當之。」尹吉甫曰：「『天定勝人，人定亦勝天。』諸君但言天道而廢人事，置三公六卿於何地乎？」言罷各散。不隔一時，各官復集宮門候問，聞御體沉重，不敢回家了。是夜王崩。姜后懿旨，召顧命老臣尹吉甫、召虎，率領百官，扶太子宮涅舉行哀禮，即位於柩前。是為幽王。韶以明年為元年，立申伯之女為王后，子宜臼為太子，進后父申伯為申侯。史臣有詩贊宣王中興之美云：

　　　　於赫宣王，令德茂世；威震窮荒，變消鼎雉。
　　　　外仲內姜，克襄隆治；幹父之蠱，中興立幟。

　　卻說姜后因悲慟太過，未幾亦薨。幽王為人，暴戾寡恩，動靜無常。方諒陰之時，狎昵群小，飲酒食肉，全無哀戚之心。自姜后去世，益無忌憚，耽於聲色，不理朝政。申侯屢諫不聽，退歸申國去了。也是西周氣數將盡，尹吉甫、召虎一班老臣，相繼而亡。幽王另用虢公、祭公與尹吉甫之子尹球，並列三公。三人皆讒諂面諛之人，貪位慕祿之輩，惟王所欲，逢迎不暇。其時只有司徒鄭伯友，是個正人，幽王不加信用。一日幽王視朝，岐山守臣申奏：「涇、河、洛三川，同日地震。」幽王笑曰：「山崩地震，此乃常事，何必告朕。」遂退朝還宮。太史伯陽父執大夫趙叔帶手歎曰：「三川發原於岐山，胡可震也！昔伊、洛竭而夏王，河竭而商王。今三川皆震，川源將塞，川既塞竭，其山必崩。夫岐山乃太王發跡之地，此山一崩，西周能無恙乎？」趙叔帶曰：「若國家有變，當在何時？」伯陽父屈指曰：「不出十年之內。」叔帶曰：「何以知之？」伯陽父曰：「善盈而後福，惡盈而後禍。十者，數之盈也。」叔帶曰：「天子不恤國政，任用佞臣，我職居言路，必盡臣節以諫之。」伯陽父曰：「但恐言而無益。」二人私語多時，早有人報知虢公、石父。石父恐叔帶進諫，說破他奸佞；直入深宮，都將伯陽父與趙叔帶私相議論之語，述與幽王，說他謗毀朝廷，妖言惑眾。幽王曰：「愚人妄說國政，如野田洩氣，何足聽哉！」

　　卻說趙叔帶懷著一股忠義之心。屢欲進諫，未得其便。過了數日，岐山守臣又有表章申奏說：「三川俱竭，岐山復崩，壓壞民居無數。」幽王全不畏懼；方命左右訪求美色，以充後宮。趙叔帶乃上表諫曰：「山崩川竭，其象為脂血俱枯，高危下墜，乃國家不祥之兆。況岐山王業所基，一旦崩頹，事非小故。及今勤政恤民，求賢輔政，尚可望消弭天變。奈何不訪賢才而訪美女乎？」虢石父奏曰：「國朝定都豐鎬，千秋萬歲！那岐山如已棄之屣，有何關係？叔帶久有慢君之心，借端謗訕，望吾王詳察。」幽王曰：「石父之言是也。」遂將叔帶免官，逐歸田野。叔帶歎曰：「危邦不入，亂邦不居。吾不忍坐見西周有『麥秀』之歌！」於是攜家竟往晉國。是為晉國大夫趙氏之祖；趙衰、趙盾即其後裔也。後來趙氏與韓氏三分晉國，列為諸侯。此是後話。後人有詩歎曰：

　　　　忠臣避亂先歸北，世運凌夷漸欲東；自古老臣當愛惜，仁賢一去國虛空。

　　卻說大夫褒珦，自褒城來，聞趙叔帶被逐，急忙入朝進諫：「吾王不畏天變，黜逐賢臣，恐國家空虛，社稷不保。」幽王大怒，命囚珦於獄中。自此諫諍路絕，賢豪解體。

　　話分兩頭。卻說賣桑木弓箕草袋的男子，懷抱妖女，逃奔褒地，欲行撫養，因乏乳食，恰好有個姒大的妻子，生女不育，就送些布疋之類，轉乞此女過門。撫養成人，取名褒姒。論年紀雖則一十四歲，身材長成，倒像十六、七歲及笄的模樣。更兼目秀眉清，脣紅齒白，髮挽烏雲，指排削玉，有如花如月之容，傾國傾城之貌。一來姒大住居鄉僻，二來褒姒年紀幼小，所以雖有絕色，無人聘定。

　　却說褒珦之子洪德，偶因收斂，來到鄉間。湊巧褒姒門外汲水，雖然村妝野束，不掩國色天姿。洪德大驚：「如此窮鄉，乃有此等麗色！」因私計：「父親囚於鎬京獄中，三年尚未釋放。若得此女貢獻天子，可以贖父罪矣。」遂於鄰舍訪問姓名的實，歸家告母曰：「吾父以直諫忤主，非犯不赦之辟。今天子荒淫無道，購四方美女，以充後宮。有姒大之女，非常絕色。若多將金帛買來獻上，求寬父獄，此散宜生救文王出獄之計也。」其母曰：「此計如果可行，何惜財帛。汝當速往。」洪德遂親至姒家，與姒大講就布帛三百匹，買得褒姒回家。香湯沐浴，食以膏粱之味，飾以文繡之衣，教以禮數，攜至鎬京。先用金銀打通虢公關節，求其轉奏。言：「臣珦自知罪當萬死。珦子洪德，痛父死者不可復生，特訪求美人，名曰褒姒，進上以贖父罪。萬望吾王赦宥！」幽王聞奏，即宣褒姒上殿，拜舞已畢。幽王抬頭觀看，姿容態度，流盼之際，光豔照人。龍顏大喜。四方雖貢獻有人，不及褒姒萬分之一。遂不通申后得知，留褒姒于別宮，降旨赦褒珦出獄，復其官爵。是夜幽王與褒姒同寢，魚水之樂，所不必言。自此坐則疊股，立則並肩，飲則交杯，食則同器。一連十日不朝。群臣伺候朝門者，皆不得望見顏色，莫不歎息而去。此乃幽王四年之事，有詩為證：

　　　　折得名花字國香，布荊一旦薦匡床；風流天子渾閒事，不道龍漦已伏殃。

　　幽王自從得了褒姒，迷戀其色，居之瓊臺，約有三月，更不進申后之宮。早有人報知申后，如此如此。申后不勝其憤，忽一日引著宮娥，逕到瓊臺。正遇幽王與褒姒聯膝而坐，並不起身迎接。申后忍氣不過，便罵：「何方賤婢，到此濁亂宮闈！」幽王恐申后動手，將身蔽于褒姒之前，代答曰：「此朕新取美人，未定位次，所以未曾朝見。不必發怒。」申后罵了一場，恨恨而去。褒姒問曰：「適來者何人？」幽王曰：「此王后也。汝明日可往謁之。」褒姒默然無言。至明日，仍不往朝正宮。

　　再說申后在宮中憂悶不已。太子宜臼跪而問曰：「吾母貴為六宮之主，有何不樂？」申后曰：「汝父寵幸褒姒，全不顧嫡妾之分。將來此婢得志，我母子無置足之處矣！」遂將褒姒不來朝見，及不起身迎接之事，備細訴與太子，不覺淚下。太子曰：「此事不難，明日乃朔日，父王必然視朝。吾母可著宮人往瓊臺採摘花朵，引那賤婢出來觀看，待孩兒將他毒打一頓，以出吾母之氣。便父王嗔怪，罪責在我，與母無干也。」申后曰：「吾兒不可造次，還須從容再商。」太子懷忿出宮。又過了一晚。次早，幽王果然出朝，群臣賀朔。太子故意遣數十宮人，往瓊臺之下，不問情由，將花朵亂摘。臺中走出一群宮人攔住道：「此花乃萬歲栽種，與褒娘娘不時賞玩，休得毀壞，得罪不小！」這邊宮人道：「吾等奉東宮令旨，要採花供奉正宮娘娘，誰敢攔阻！」彼此兩下爭嚷起來。驚動褒妃，親自出外觀看，怒從心起，正要發作。不期太子突然而至，褒妃全不提防。那太子仇人相見，分外眼睜，趕上一步，掀住烏雲寶髻，大罵：「賤婢！你是何等之人？無名無位，也要妄稱娘娘，眼底無人！今日也教你認得我！」捻著拳便打，纔打得幾拳，眾宮娥懼幽王見罪，一齊跪下叩首，高叫：「千歲，求饒！萬事須看王爺面上！」太子亦恐傷命，即時住手。褒妃含羞忍痛，回入臺中，已知是太子替母親出氣，雙行流淚。宮娥勸解曰：「娘娘不須悲泣，自有王爺做主。」說聲未畢，幽王退朝，直入瓊臺。看見褒姒兩鬢蓬鬆，眼流珠淚，問道：「愛卿何故今日還不梳妝？」褒姒扯住幽王袍袖，放聲大哭，訴稱：「太子引著宮人在臺下摘花，賤妾又未曾得罪，太子一見賤妾，便加打罵，若非宮娥苦勸，性命難存。望乞我王做主！」說罷，嗚嗚咽咽，痛哭不已。那幽王心下倒也明白，謂褒姒曰：「汝不朝其母，以致如此。此乃王后所遣，非出太子之意，休得錯怪了人。」褒姒曰：「太子為母報怨，其意不殺妾不止。妾一身死不足惜，但自蒙愛幸，身懷六甲，已兩月矣。妾之一命，即二命也。求王放妾出宮，保全母子二命。」幽王曰：「愛卿請將息，朕自有處分。」即日傳旨道：「太子宜臼，好勇無禮，不能將順，權發去申國，聽申侯教訓。東宮太傅、少傅等官，輔導無狀，並行削職！」太子欲入宮訴明。幽王吩咐宮門，不許通報。只得駕車自往申國去訖。申后久不見太子進宮，著宮人詢問，方知已貶去申國。孤掌難鳴，終日怨夫思子，含淚過日。

　　卻說褒姒懷孕十月滿足，生下一子。幽王愛如珍寶，名曰伯服。遂有廢嫡立庶之意。奈事無其因，難于啟齒。虢石父揣知王意，遂與尹球商議，暗通褒姒說：「太子既逐去外家，合當伯服為嗣。內有娘娘枕邊之言，外有我二人協力相扶，何愁事不成就？」褒姒大喜。答言：「全仗二卿用心維持。若得伯服嗣位，天下當與二卿共之。」褒姒自此密遣心腹左右，日夜伺申后之短。宮門內外，俱置耳目，風吹草動，無不悉知。

　　再說申后獨居無侶，終日流淚。有一年長宮人，知其心事，跪而奏曰：「娘娘既思想殿下，何不修書一封，密寄申國，使殿下上表謝罪？若得感動萬歲，召還東宮，母子相聚，豈不美哉！」申后曰：「此言固好，但恨無人傳寄。」宮人曰：「妾母溫媼，頗知醫術，娘娘詐稱有病，召媼入宮看脈，令帶出此信，使妾兄送去，萬無一失。」申后依允，遂修起書信一通，內中大略言：「天子無道，寵信妖婢，使我母子分離。今妖婢生子，其寵愈固。汝可上表佯認己罪：『今已悔悟自新，願父王寬赦！』若天賜還朝，母子重逢，別作計較。」修書已畢，假稱有病臥床，召溫媼看脈。早有人報知褒妃。褒妃曰：「此必有傳遞消息之事。俟溫媼出宮，搜檢其身，便知端的。」卻說溫媼來到正宮，宮人先已說知如此如此。申后佯為診脈，遂于枕邊，取出書信，囑咐：「星夜送至申國，不可遲誤！」當下賜綵繒二端。溫媼將那書信懷揣，手捧綵繒，洋洋出宮。被守門宮監盤住，問：「此繒從何而得？」媼曰：「老妾診視后脈，此乃王后所賜也。」內監曰：「別有夾帶否？」曰：「沒有。」方欲放去。又有一人曰：「不搜檢，何以知其有無乎？」遂牽媼手轉來。媼東遮西閃，似有慌張之色。宮監心疑，越要搜檢。一齊上前，扯裂衣襟，那書角便露將出來。早被宮監搜出申后這封書，即時連人押至瓊臺，來見褒妃。褒妃拆書觀看，心中大怒。命將溫媼鎖禁空房，不許走漏消息。卻將綵繒二疋，手自翦扯，裂為寸寸。幽王進宮，見破繒滿案，問其來歷。褒姒含淚而對曰：「妾不幸身入深宮，謬蒙寵愛，以致正宮妒忌。又不幸生子，取忌益深。今正宮寄書太子，書尾云：『別作計較。』必有謀妾母子性命之事，願王為妾做主。」說罷，將書呈與幽王觀看。幽王認得申后筆跡，問其通書之人。褒妃曰：「現有溫媼在此。」幽王即命牽出，不由分說，拔劍揮為兩段。髯翁有詩曰：

　　　　未寄深宮信一封，先將冤血濺霜鋒；他年若問安儲事，溫媼應居第一功。

　　是夜，褒妃又在幽王前撒嬌撒痴說：「賤妾母子性命，懸於太子之手。」幽王曰：「有朕做主，太子何能為也？」褒姒曰：「吾王千秋萬歲之後，少不得太子為君。今王后日夜在宮怨望咒詛，萬一他母子當權，妾與伯服，死無葬身之地矣！」言罷，嗚嗚咽咽，又啼哭起來。幽王曰：「吾欲廢王后太子，立汝為正宮，伯服為東宮。只恐群臣不從，如之奈何？」褒妃曰：「臣聽君，順也。君聽臣，逆也。吾王將此意曉諭大臣，只看公議如何？」幽王曰：「卿言是也。」是夜，褒妃先遣心腹，傳言與虢、尹二人，來朝預辦登答。次日，早朝禮畢，幽王宣公卿上殿，開言問曰：「王后嫉妒怨望，咒詛朕躬，難為天下之母，可以拘來問罪？」虢石父奏曰：「王后六宮之主，雖然有罪，不可拘問。如果德不稱位，但當傳旨廢之；另擇賢德，母儀天下。實為萬世之福。」尹球奏曰：「臣聞褒妃德性貞靜，堪主中宮。」幽王曰：「太子在申，若廢申后，如太子何？」虢石父奏曰：「臣聞母以子貴，子以母貴。今太子避罪居申，溫情之禮久廢。況既廢其母，焉用其子？臣等願扶伯服為東宮。社稷有幸！」幽王大喜，傳旨將申后退入冷宮，廢太子宜臼為庶人，立褒妃為后，伯服為太子，如有進諫者，即係宜臼之黨，治以重辟。──此乃幽王九年之事。兩班文武，心懷不平；知幽王主意已決，徒取殺身之禍，無益於事，盡皆緘口。太史伯陽父歎曰：「三綱已絕，周亡可立而待矣！」即日告老去位。群臣棄職歸田者甚眾。朝中惟尹球、虢石父、祭公易一班佞臣在側。幽王朝夕與褒妃在宮作樂。

　　褒妃雖篡位正宮，有專席之寵，從未開顏一笑。幽王欲取其歡，召樂工鳴鐘擊鼓，品竹彈絲，宮人歌舞進觴，褒妃全無悅色。幽王問曰：「愛卿惡聞音樂，所好何事？」褒妃曰：「妾無好也。曾記昔日手裂綵繒，其聲爽然可聽。」幽王曰：「既喜聞裂繒之聲，何不早言？」即命司庫日進綵繒百疋，使宮娥有力者裂之，以悅褒妃。可怪褒妃雖好裂繒，依舊不見笑臉。幽王問曰：「卿何故不笑？」褒妃答曰：「妾生平不笑。」幽王曰：「朕必欲卿一開笑口。」遂出令：「不拘宮內宮外，有能致褒后一笑者，賞賜千金。」虢石父獻計曰：「先王昔年因西戎強盛，恐彼入寇，乃於驪山之下，置煙墩二十餘所，又置大鼓數十架，但有賊寇，放起狼煙，直沖霄漢，附近諸侯，發兵相救，又鳴起大鼓，催趲前來。今數年以來，天下太平，烽火皆熄。吾主若要王后啟齒，必須同后遊翫驪山，夜舉烽煙，諸侯援兵必至，至而無寇，王后必笑無疑矣。」幽王曰：「此計甚善！」乃同褒后並駕往驪山遊翫，至晚設宴驪宮，傳令舉烽。時鄭伯友正在朝中，以司徒為前導，聞命大驚，急趨至驪宮奏曰：「煙墩者，先王所設以備緩急，所以取信於諸侯。今無故舉烽，是戲諸侯也。異日倘有不虞，即使舉烽諸侯必不信矣。將何物徵兵以救急哉？」幽王怒曰：「今天下太平，何事徵兵！朕今與王后出遊驪宮，無可消遣，聊與諸侯為戲。他日有事，與卿無與！」遂不聽鄭伯之諫。大舉烽火，復擂起大鼓。鼓聲如雷，火光燭天。畿內諸侯，疑鎬京有變，一個個即時領兵點將，連夜趕至驪山，但聞樓閣管籥之音。幽王與褒妃飲酒作樂，使人謝諸侯曰：「幸無外寇，不勞跋涉。」諸侯面面相覷，捲旂而回。褒妃在樓上，憑欄望見諸侯忙去忙回，並無一事，不覺撫掌大笑。幽王曰：「愛卿一笑，百媚俱生，此虢石父之力也！」遂以千金賞之。至今俗語相傳「千金買笑」，蓋本於此。──髯翁有詩，單詠「烽火戲諸侯」之事。詩曰：

　　　　良夜驪宮奏管簧，無端烽火燭穹蒼；可憐列國奔馳苦，止博褒妃笑一場！

　　卻說申侯聞知幽王廢申后立褒妃，上疏諫曰：「昔桀寵妹喜以亡夏，紂寵妲己以亡商。王今寵信褒后，廢嫡立庶，既乖夫婦之義，又傷父子之情。桀紂之事，復見於今，夏、商之禍，不在異日。望吾王收回亂命，庶可免亡國之殃也。」幽王覽奏，拍案大怒曰：「此賊何敢亂言！」虢石父奏曰：「申侯見太子被逐，久懷怨望。今聞后與太子俱廢，意在謀叛，故敢暴王之過。」幽王曰：「如此何以處之？」石父奏曰：「申侯本無他功，因后進爵。今后與太子俱廢，申侯亦宜貶爵，仍舊為伯。發兵討罪，庶後無患。」幽王准奏，下令削去申侯之爵，命石父為將，簡兵蒐乘，欲舉伐申之師。畢竟勝負如何，且看下回分解。

　　※※※

第三回　犬戎主大鬧鎬京　周平王東遷洛邑

　　話說申侯進表之後，有人在鎬京探信，聞知幽王命虢公為將，不日領兵伐申，星夜奔回，報知申侯。申侯大驚曰：「國小兵微，安能抵敵王師？」大夫呂章進曰：「天子無道，廢嫡立庶，忠良去位，萬民皆怨，此孤立之勢也。今西戎兵力方強，與申國接壤，主公速致書戎主，借兵向鎬，以救王后，必要天子傳位於故太子，此伊、周之業也。語云：『先發制人』，機不可失。」申侯曰：「此言甚當。」遂備金繒一車，遣人齎書與犬戎借兵，許於破鎬之日，府庫金帛，任憑搬取。戎主曰：「中國天子失政，申侯國舅，召我以誅無道，扶立東宮，此我志也。」遂發戎兵一萬五千，分為三隊，右先鋒孛丁，左先鋒滿也速，戎主自將中軍。槍刀塞路，旌旆蔽空，申侯亦起本國之兵相助，浩浩蕩蕩，殺奔鎬京而來，出其不意，將王城圍繞三匝，水息不通。幽王聞變，大驚曰：「機不密，禍先發。我兵未起，戎兵先動，此事如何？」虢石公奏曰：「吾王速遣人於驪山舉起烽煙，諸侯救兵必至，內外夾攻，可取必勝。」幽王從其言，遣人舉烽。諸侯之兵，無片甲來者。蓋因前被烽火所戲，是時又以為詐，所以皆不起兵也。幽王見救兵不至，犬戎日夜攻城，即謂石父曰：「賊勢未知強弱，卿可試之。朕當簡閱壯勇，以繼其後。」虢公本非能戰之將，只得勉強應命，率領兵車二百乘，開門殺出。申侯在陣上望見石父出城，指謂戎主曰：「此欺君誤國之賊，不可走了。」戎主聞之曰：「誰為我擒之？」孛丁曰：「小將願往。」舞刀拍馬，直取石父。鬥不上十合，石父被孛丁一刀斬於車下。戎主與滿也速一齊殺將前進，喊聲大舉，亂殺入城。逢屋放火，逢人舉刀，連申侯也阻當他不住，只得任其所為，城中大亂。幽王未及閱軍，見勢頭不好，以小車載褒姒和伯服，開後宰門出走。司徒鄭伯友自後趕上，大叫：「吾王勿驚，臣當保駕。」出了北門，迤邐望驪山而去。途中又遇尹球來到，言：「犬戎焚燒宮室，搶掠庫藏，祭公已死於亂軍之中矣。」幽王心膽俱裂。鄭伯友再令舉烽，烽煙透入九霄，救兵依舊不到。犬戎兵追至驪山之下，將驪宮團團圍住，口中只叫：「休走了昏君！」幽王與褒姒唬做一堆，相對而泣。鄭伯友進曰：「事急矣！臣拼微命保駕，殺出重圍，竟投臣國，以圖後舉。」幽王曰：「朕不聽叔父之言，以至於此。朕今日夫妻父子之命，俱付之叔父矣。」當下鄭伯教人至驪宮前，放起一把火來，以惑戎兵。自引幽王從宮後衝出。鄭伯手持長矛，當先開路。尹球保著褒后母子，緊隨幽王之後，行不多步，早有犬戎兵攔住，──乃是小將古里赤。鄭伯咬牙大怒，便接住交戰。戰不數合，一矛刺古里赤於馬下。戎兵見鄭伯驍勇，一時驚散。約行半里，背後喊聲又起，先鋒孛丁引大兵追來。鄭伯叫尹球保駕先行，親自斷後，且戰且走，卻被犬戎鐵騎橫衝，分為兩截。鄭伯困在垓心，全無懼怯，這根矛神出鬼沒，但當先者無不著手。犬戎主教四面放箭，箭如雨點，不分玉石，可憐一國賢侯，今日死於萬鏃之下。左先鋒滿也速，早把幽王車仗擄住。犬戎主看見袞袍玉帶，知是幽王，就車中一刀砍死，並殺伯服。褒姒美貌饒死，以輕車載之，帶歸氈帳取樂。尹球躲在車箱之內，亦被戎兵牽出斬之。

　　統計幽王在位共一十一年。因賣桑木弓箕草袋的男子，拾取清水河邊妖女，逃於褒國，此女即褒姒也，蠱惑君心，欺凌嫡母，害得幽王今日身亡國破。昔童謠所云：「月將升，日將沒；檿孤箕箙，實亡周國。」正應其兆，天數已定於宣王之時矣。東屏先生有詩曰：

　　　　多方圖笑掖庭中，烽火光搖粉黛紅；自絕諸侯猶似可，忍教國祚喪羌戎。

又隴西居士詠史詩曰：

　　　　驪山一笑犬戎嗔，弧矢童謠已驗真；十八年來猶報應，挽回造化是何人？

又有一絕，單道尹球等無一善終，可為奸臣之戒。詩云：

　　　　巧話讒言媚暗君，滿圖富貴百年身；一朝駢首同誅戮，落得千秋罵佞臣。

又有一絕，詠鄭伯友之忠。詩曰：

　　　　石父捐軀尹氏亡，鄭桓今日死勤王；三人總為周家死，白骨風前那個香？

　　且說申侯在城內，見宮中火起，忙引本國之兵入宮，一路撲滅。先將申后放出冷宮。巡到瓊臺，不見幽王、褒姒蹤跡。有人指說：「已出北門去矣。」料走驪山，慌忙追趕。於路上正迎著戎主，車馬相湊，各問勞苦。說及昏君已殺，申侯大驚曰：「孤初心止欲糾正王慝，不意遂及於此。後世不忠於君者，必以孤為口實矣！」亟令從人收殮其屍，備禮葬之，戎主笑曰：「國舅所謂婦人之仁也！」卻說申侯回到京師，安排筵席，款待戎主。庫中寶玉，搬取一空，又斂聚金繒十車為贈，指望他滿欲而歸。誰想戎主把殺幽王一件，自以為不世之功，人馬盤踞京城，終日飲酒作樂，絕無還軍歸國之意。百姓皆歸怨申侯。申侯無可奈何，乃寫密書三封，發人往三路諸侯處，約會勤王。那三路諸侯，北路晉侯姬仇，東路衛侯姬和，西路秦君嬴開。又遣人到鄭國，將鄭伯死難之事，報知世子掘突，教他起兵復仇。不在話下。

　　單說世子掘突，年方二十三歲，生得身長八尺，英毅非常，一聞父親戰死，不勝哀憤，遂素袍縞帶，帥車三百乘，星夜奔馳而來。早有人報知犬戎主，預作準備。掘突一到，便欲進兵。公子成諫曰：「我兵兼程而進，疲勞未息，宜深溝固壘，待諸侯兵集，然後合攻。此萬全之策也。」掘突曰：「君父之仇，禮不反兵。況犬戎志驕意滿，我以銳擊惰，往無不克。若待諸侯兵集，豈不慢了軍心？」遂麾軍直逼城下。城上偃旗息鼓，全無動靜。掘突大罵：「犬羊之賊，何不出城決一死戰？」城上並不答應。掘突喝教左右打點攻城。忽聞叢林深處，巨鑼聲響，一枝軍從後殺來。乃犬戎主定計，預先埋伏在外者。掘突大驚，慌忙挺槍來戰。城上巨鑼又起，城門大開，又有一枝軍殺來。掘突前有孛丁，後有滿也速，兩下夾攻，抵擋不住，大敗而走。戎兵追趕三十餘里方回。掘突收拾殘兵，謂公子成曰：「孤不聽卿言，以至失利。今計將何出？」公子成曰：「此去濮陽不遠，衛侯老誠經事，何不投之？鄭、衛合兵，可以得志。」掘突依言，吩咐望濮陽一路而進。約行二日，塵頭起處，望見無數兵車，如牆而至。中間坐著一位諸侯，錦袍金帶，蒼頭白髮，飄飄然有神仙之態。那位諸侯，正是衛武公姬和，時已八十餘歲矣。掘突停車高叫曰：「我鄭世子掘突也。犬戎兵犯京師，吾父死於戰場；我兵又敗，特來求救。」武公拱手答曰：「世子放心。孤傾國勤王，聞秦、晉之兵，不久亦當而至矣。何懮犬戎哉？」掘突讓衛侯先行，撥轉車轅，重回鎬京，離二十里，分兩處下寨。教人打聽秦、晉二國起兵消息。探子報道：「西角上金鼓大鳴，車聲轟地，繡旗上大書『秦』字。」武公曰：「秦爵雖附庸，然習於戎俗，其兵勇悍善戰，犬戎之所畏也。」言未畢，北路探子又道：「晉兵亦至，已於北門立寨。」武公大喜曰：「二國兵來，大事濟矣！」即遣人與秦、晉二君相聞。須臾之間，二君皆到武公營中，互相勞苦。二君見掘突渾身素縞，問：「此位何人？」武公曰：「此鄭世子也。」遂將鄭伯死難，與幽王被殺，述了一遍。二君歎息不已。武公曰：「老夫年邁無識，止為臣子，義不容辭，勉力來此。掃蕩腥羶，全仗上國。今計將安出？」秦襄公曰：「犬戎之志，在於剽掠子女金帛而已。彼謂我兵初至，必不堤防。今夜三更，宜分兵東南北三路攻打。獨缺西門，放他一條走路。卻教鄭世子伏兵彼處，候其出奔，從後掩擊，必獲全勝。」武公曰：「此計甚善！」

　　話分兩頭。再說申侯在城中聞知四國兵到，心中大喜。遂與小周公咺密議：「只等攻城，這裡開門接應。」卻勸戎主先將寶貨金繒，差右先鋒孛丁分兵押送回國，以削其勢；又教左先鋒滿也速盡數領兵出城迎敵。犬戎主認作好話，一一聽從。卻說滿也速營於東門之外，正與衛兵對壘，約會明日交戰。不期三更之後，被衛兵劫入大寨。滿也速提刀上馬，急來迎敵。其奈戎兵四散亂竄，雙拳兩臂，撐持不住，只得一同奔走。三路諸候，吶喊攻城。忽然城門大開，三路軍馬一擁而入，毫無撐禦。此乃申侯之計也。戎主在夢中驚覺，跨著剷馬，逕出西城，隨身不數百人。又遇鄭世子掘突攔住廝戰。正在危急，卻得滿也速收拾敗兵來到，混戰一場，方得脫身。掘突不敢窮追，入城與諸侯相見，恰好天色大明。褒姒不及隨行，自縊而亡。胡曾先生有詩歎云：

　　　　錦繡圍中稱國母，腥羶隊裡作番婆；到頭不免投繯苦，爭似為妃快樂多！

　　申侯大排筵席，管待四路諸侯。只見首席衛武公推箸而起，謂諸侯曰：「今日君亡國破，豈臣子飲酒之時耶？」眾人齊聲拱立曰：「某等願受教訓。」武公曰：「國不可一日無君，今故太子在申，宜奉之以即王位。諸君以為何如？」襄公曰：「君侯此言，文、武、成、康之靈也。」世子掘突曰：「小子身無寸功，迎立一事，願效微勞，以成先司徒之志。」武公大喜，舉爵勞之。遂於席上草成表章，備下法駕。各國皆欲以兵相助。掘突曰：「原非赴敵，安用多徒？只用本兵足矣。」申侯曰：「下國有車三百乘，願為引導。」次日，掘突遂往申國，迎太子宜臼為王。卻說宜臼在申，終日納悶，不知國舅此去，凶吉如何。忽報鄭世子齎著國舅申侯同諸侯連兵表章，奉迎還京，心下倒吃了一驚，展開看時，乃知幽王已被犬戎殺死，父子之情，不覺放聲大哭。掘突奏曰：「太子當以社稷為重，望早正大位，以安人心。」宜臼曰：「孤今負不孝之名於天下矣！事已如此，只索起程。」不一日，到了鎬京。周公先驅入城，掃除宮殿。國舅申侯引著衛、晉、秦三國諸侯，同鄭世子及一班在朝文武，出郭三十里迎接，卜定吉日進城。宜臼見宮室殘毀，淒然淚下。當下先見了申侯，稟命過了。然後服袞冕告廟，即王位，是為平王。

　　平王升殿，眾諸侯百官朝賀已畢。平王宣申伯上殿，謂曰：「朕以廢棄之人，獲承宗祧，皆舅氏之力也。」進爵為申公。申伯辭曰：「賞罰不明，國政不清，鎬京亡而復存，乃眾諸侯勤王之功。臣不能禁戢犬戎，獲罪先王，臣當萬死！敢領賞乎？」堅辭三次。平王令復侯爵。衛武公又奏曰：「褒姒母子恃寵亂倫，虢石父、尹球等欺君誤國，雖則身死，均當追貶。」平王一一准奏。衛侯和進爵為公。晉侯仇加封河內附庸之地。鄭伯友死於王事，賜諡為桓。世子掘突襲爵為伯，加封祊田千頃。秦君原是附庸，加封秦伯，列於諸侯。小周公咺拜太宰之職。申后號為太后。褒姒與伯服，俱廢為庶人。虢石父、尹球、祭公，姑念其先世有功，兼死於王事，止削其本身為爵號，仍許子孫襲位。又出安民榜，撫慰京師被害百姓。大宴群臣，盡歡而散。有詩為證：

　　　　百官此日逢恩主，萬姓今朝喜太平；自是累朝功德厚，山河再整望中興。

　　次日，諸侯謝恩，平王再封衛侯為司徒，鄭伯、掘突為卿士，留朝與太宰咺一同輔政。惟申、晉二君，以本國迫近戎、狄，拜辭而歸。申侯見鄭世子掘突英毅非常，以女妻之，是為武姜。此話擱過不提。

　　卻說犬戎自到鎬京擾亂一番，識熟了中國的道路，雖則被諸侯驅逐出城，其鋒未曾挫折，又自謂勞而無功，心懷怨恨。遂大起戎兵，侵占周疆，岐、豐之地，半為戎有。漸漸逼近鎬京，連月烽火不絕。又宮闕自焚燒之後，十不存五，頹牆敗棟，光景甚是淒涼。平王一來府庫空虛，無力建造宮室，二來怕犬戎早晚入寇，遂萌遷都洛邑之念。一日，朝罷，謂群臣曰：「昔王祖成王，既定鎬京，又營洛邑，此何意也？」群臣齊聲奏曰：「洛邑為天下之中，四方入貢，道里適均，所以成王命召公相宅，周公興築，號曰東都，宮室制度，與鎬京同。每朝會之年，天子行幸東都，接見諸侯，此乃便民之政也。」平王曰：「今犬戎逼近鎬京，禍且不測，朕欲遷都於洛何如？」太宰咺奏曰：「今宮闕焚毀，營建不易，勞民傷財，百姓嗟怨。西戎乘釁而起，何以禦之？遷都於洛，實為至便。」兩班文武，俱以犬戎為慮，齊聲曰：「太宰之言是也。」惟司徒衛武公低頭長歎。平王曰：「老司徒何獨無言？」武公乃奏曰：「老臣年逾九十，蒙君王不棄老耄，備位六卿。若知而不言，是不忠於君也；若違眾而言，是不和於友也。然寧得罪於友，不敢得罪於君。夫鎬京左有殽、函，右有隴、蜀，披山帶河，沃野千里，天下形勝，莫過於此。洛邑雖天下之中，其勢平衍，四面受敵之地，所以先王雖並建兩都，然宅西京，以振天下之要，留東都以備一時之巡。吾王若棄鎬京而遷洛，恐王氏自是衰弱矣！」平王曰：「犬戎侵奪岐、豐，聲甚猖獗。且宮闕殘毀，無以壯觀。朕之東遷，實非得已。」武公奏曰：「犬戎豺狼之性，不當引入臥闥。申公借兵失策，開門揖盜，使其焚燒宮闕，戮及先王，此不共之仇也。王今勵志自強，節用愛民，練兵訓武，效先王之北伐南征，俘彼戎主，以獻七廟，尚可湔雪前恥。若隱忍避仇，棄此適彼，我退一尺，敵進一尺，恐蠶食之憂，不止於岐、豐而已。昔堯、舜在位，茅茨土階，禹居卑宮，不以為陋。京師壯觀，豈在宮室？惟吾王熟思也！」太宰咺又奏曰：「老司徒乃安常之論，非通變之言也。先王怠政滅倫，自招寇賊，其事已不足深咎。今王掃除煨燼，僅正名號，而府庫空虛，兵力單弱，百姓畏懼犬戎，如畏豺虎。一旦戎騎長驅，民心瓦解，誤國之罪，誰能任之？」武公又奏曰：「申公既能召戎，定能退戎。王遣人問之，必有良策。」正商議間，國舅申公遣人齎告急表文來到。平王展開看之，大意謂：「犬戎侵擾不已，將有亡國之禍。伏乞我王憐念瓜葛，發兵救援。」平王曰：「舅氏自顧不暇，安能顧朕？東遷之事，朕今決矣。」乃命太史擇日東行。衛武公曰：「臣職在司徒，若主上一行，民生離散，臣之咎難辭矣。」遂先期出榜示諭百姓：「如願隨駕東遷者，作速準備，一齊起程。」祝史作文，先將遷都緣由，祭告宗廟。至期，大宗伯抱著七廟神主，登車先導。秦伯、嬴開聞平王東遷，親自領兵護駕。百姓攜老扶幼，相從者不計其數。當時宣王大祭之夜，夢見美貌女子，大笑三聲，大哭三聲，不慌不忙，將七廟神主，捆著一束，冉冉望東而去。大笑三聲，應褒姒驪山烽火戲諸侯事。大哭三聲者，幽王、褒姒、伯服三命俱絕。神主捆束往東，正應今日東遷。此夢無一不驗。又太史伯陽父辭云：「哭又笑，笑又哭，羊被鬼吞，馬逢犬逐。慎之慎之！檿弧箕箙。」羊被鬼吞者，宣王四十六年遇鬼而亡，乃己未年。馬逢犬逐，犬戎入寇，幽王十一年庚午也。自此西周遂亡，天數有定如此，亦見伯陽父之神占矣。東遷後事如何，且看下回分解。

　　※※※

第四回　秦文公郊天應夢　鄭莊公掘地見母

　　話說平王東遷，車駕至於洛陽，見市井稠密，宮闕壯麗，與鎬京無異，心中大喜。京都既定，四方諸侯，莫不進表稱賀，貢獻方物。惟有荊國不到，平王議欲征之。群臣諫曰：「蠻、荊久在化外，宣王始討而服之。每年止貢菁茅一車，以供祭祀縮酒之用，不責他物，所以示羈縻之意。今遷都方始，人心未定，倘王師遠討，未卜順逆。且宜包容，使彼懷德而來。如或始終不悛，俟兵力既足，討之未晚。」自此南征之議遂息。

　　秦襄公告辭回國。平王曰：「今岐豐之地，半被犬戎侵據，卿若能驅逐犬戎，此地盡以賜卿，少酬扈從之勞。永作西藩，豈不美哉？」秦襄公稽首受命而歸。即整頓戎馬，為滅戎之計。不及三年，殺得犬戎七零八落，其大將孛丁、滿也速等，俱死於戰陣，戎主遠遁西荒。岐、豐一片，盡為秦有，闢地千里，遂成大國。髯翁有詩云：

　　　　文武當年發跡鄉，如何輕棄畀秦邦？岐豐形勝如依舊，安得秦強號始皇！

　　卻說秦乃帝顓頊之裔。其後人名皋陶，自唐堯時為士師官。皋陶子伯翳，佐大禹治水，烈山焚澤，驅逐猛獸，以功賜姓曰嬴，為舜主畜牧之事。伯翳生二子：若木，大廉。若木封國於徐，夏、商以來，世為諸侯。至紂王時，大廉之後，有蜚廉者，善走，日行五里；其子惡來有絕力，能手裂虎豹之皮。父子俱以材勇，為紂幸臣，相助為虐。武王克商，誅蜚廉并及惡來。蜚廉少子曰季勝，其曾孫名造父，以善御得幸於周穆王，封於趙，為晉、趙氏之祖。其後有非子者，居犬邱，善於養馬，周孝王用之，命畜馬於汧渭二水之間，馬大蕃息。孝王大喜，以秦地封非子為附庸之君，使續嬴祀，號為嬴秦。傳六世至襄公，以勤王功封秦伯，又得岐、豐之地，勢益強大，定都於雍，始於諸侯通聘。襄公薨，子文公立，時平王十五年也。

　　一日，文公夢酈邑之野，有黃蛇自天而降，止於山阪。頭如車輪，下屬於地，其尾連天。俄頃化為小兒，謂文公曰：「我上帝之子也。帝命汝為白帝，以主西方之祀。」言訖不見。明日，召太史敦占之。敦奏曰：「白者，西方之色。君奄有西方，上帝所命，祠之必當獲福。」乃於鄜邑築高臺，立白帝廟，號曰鄜畤，用白牛祭之。又陳倉人獵得一獸，似豬而多刺，擊之不死，不知其名，欲牽以獻文公。路間，遇二童子，指曰：「此獸名曰『蝟』，常伏地中，啖死人腦，若捶其首即死。」蝟亦作人言曰：「二童子乃雉精，名曰『陳寶』，得雄者王，得雌者霸。」二童子被說破，即化為野雞飛去。其雌者，止於陳倉山之北阪，化為石雞。視蝟，亦失去矣。獵人驚異，奔告文公。文公復立陳寶祠於陳倉山。又終南山，有大梓樹，文公欲伐為殿材，鋸之不斷，砍之不入，忽大風雨，乃止。有一人夜宿山下，聞眾鬼向樹賀喜，樹神亦應之。一鬼曰：「秦若使人被其髮，以朱絲繞樹，將奈之何？」樹神默然。明日，此人以鬼語告以文公。文公依其說，復使人伐之，樹隨鋸而斷。有青牛從樹中走出，逕投雍水。其後近水居民，時見青牛出水中。文公聞之，使騎士候而擊之。牛力大，觸騎士倒地。騎士髮散被面，牛懼更不敢出。文公乃制髦頭於軍中，復立怒特祠，以祭大梓之神。

　　時魯惠公聞秦國僭祀上帝，亦遣太宰讓到周，請用郊禘之禮。平王不許。惠公曰：「吾主周公有大勛勞於王室。禮樂吾祖之所制作，子孫用之何傷？況天子不能禁秦，安能禁魯？」遂僭用郊禘，比於王室。平王知之，不敢問也。自此王室日益卑弱，諸侯各自擅權，互相侵伐，天下紛紛多事矣。史官有詩歎曰：

　　　　自古王侯禮數懸，未聞侯國可郊天；一從秦魯開端僭，列國紛紛竊大權。

　　再說鄭世子掘突嗣位，是為武公。武公乘周亂，並有東虢及鄶地，遷都於鄶，謂之新鄭。以滎陽為京城，設關於制邑。鄭自是亦遂強大，與衛武公同為周朝卿士。平王十三年，衛武公薨，鄭武公獨秉周政。只為鄭都滎陽，與洛邑鄰近，或在朝，或在國，往來不一。這也不在話下。卻說鄭武公夫人是申侯之女姜氏。所生二子，長曰寤生次曰段。為何喚做寤生？原來姜氏夫人分娩之時，不曾坐蓐，在睡夢中產下，醒覺方知。姜氏吃了一驚，以此取名寤生，心中便有不快之意。及生次子段，長成得一表人才，面如傅粉，脣若塗朱，又且多力善射，武藝高強。姜氏心中偏愛此子：「若襲位為君，豈不勝寤生十倍？」屢次向其夫武公，稱道次子之賢，宜立為嗣。武公曰：「長幼有序，不可紊亂。況寤生無過，豈可廢長而立幼乎？」遂立寤生為世子。只以小小共城，為段之食邑，號曰共叔。姜氏心中愈加不悅。及武公薨，寤生即位，是為鄭莊公，仍代父為周卿士。姜氏夫人見共叔無權，心中怏怏。乃謂莊公曰：「汝承父位，享地數百里，使同胞之地，容身蕞爾，於心何忍！」莊公曰：「惟母所欲。」姜氏曰：「何不以制邑封之？」莊公曰：「制邑巖險著名，先王遺命，不許分封。除此之外，無不奉命。」姜氏曰：「其次則京城亦可。」莊公默然不語。姜氏作色曰：「再若不允，惟有逐之他國，使其別圖仕進，以餬口耳。」莊公連聲曰：「不敢，不敢！」遂唯唯而退。

　　次日升殿，即宣共叔段欲封之。大夫祭足諫曰：「不可。天無二日，民無二君。京城有百雉之雄，地廣民眾，與滎陽相等。況共叔，夫人之愛子，若封之大邑，是二君也！恃其內寵，恐有後患。」莊公曰：「我母之命，何敢拒之？」遂封共叔於京城。共叔謝恩已畢，入宮來辭姜氏。姜氏屏去左右，私謂段曰：「汝兄不念同胞之情，待汝甚薄。今日之封，我再三懇求，雖則勉從，中心未必和順。汝到京城，宜聚兵蒐乘，陰為準備，倘有機會可乘，我當相約。汝興襲鄭之師，我為內應，國可得也。汝若代了寤生之位，我死無憾矣！」共叔領命，遂往京城居住。自此國人改口，俱稱為京城太叔。開府之日，西鄙北鄙之宰，俱來稱賀。太叔段謂二宰曰：「汝二人所掌之地，如今屬我封土，自今貢稅，俱要到我處交納，兵車俱要聽我徵調，不可違誤。」二宰久知太叔為國母愛子，有嗣位之望。今日見他豐采昂昂，人才出眾，不敢違抗，且自應承。太叔託名射獵，逐日出城訓練士卒，并收二鄙之眾，一齊造入軍冊。又假出獵為由，襲取鄢及廩延。兩處邑宰逃入鄭國，遂將太叔引兵取邑之事，備細奏聞莊公。莊公微笑不言。班中有一位官員，高聲叫曰：「段可誅也！」莊公抬頭觀看，乃是上卿公子呂。莊公曰：「子封有何高論？」公子呂奏曰：「臣聞『人臣無將，將則必誅。』今太叔內挾母后之寵，外恃京城之固，日夜訓兵講武，其志不篡奪不已。主公假臣偏師，直造京城，縛段而歸，方絕後患。」莊公曰：「段惡未著，安可加誅。」子封曰：「今兩鄙被收，直至廩延，先君土地，豈容日割？」莊公笑曰：「段乃姜氏之愛子，寡人之愛弟。寡人寧可失地，豈可傷兄弟之情，拂國母之意乎？」公子呂又奏曰：「臣非慮失地，實慮失國也。今人心皇皇，見太叔勢大力強，盡懷觀望。不久都城之民，亦將貳心。主公今日能容太叔，恐異日太叔不能容主公，悔之何及？」莊公曰：「卿勿妄言，寡人當思之。」公子呂出外，謂正卿祭足曰：「主公以宮闈之私情，而忽社稷之大計，吾甚憂之！」祭足曰：「主公才智兼人，此事必非坐視，只因大庭耳目之地，不便洩露。子貴戚之卿也，若私叩之，必有定見。」公子呂依言，直叩宮門，再請莊公求見。莊公曰：「卿此來何意？」公子呂曰：「主公嗣位，非國母之意也。萬一中外合謀，變生肘腋，鄭國非主公之有矣。臣寢食不寧，是以再請！」莊公曰：「此事干礙國母。」公子呂曰：「主公豈不聞周公誅管、蔡之事乎？『當斷不斷，反受其亂。』望早早決計。」莊公曰：「寡人籌之熟矣！段雖不道，尚未顯然叛逆。我若加誅，姜氏必從中阻撓，徒惹外人議論，不惟說我不友，又說我不孝。我今置之度外，任其所為。彼恃寵得志，肆無忌憚。待其造逆，那時明正其罪，則國人必不敢助，而姜氏亦無辭矣。」公子呂曰：「主公遠見，非臣所及。但恐日復一日，養成勢大，如蔓草不可芟除，可奈何？主公若必欲俟其先發，宜挑之速來。」莊公曰：「計將安出？」公子呂曰：「主公久不入朝，無非為太叔故也。今聲言如周，太叔必謂國內空虛，興兵爭鄭。臣預先引兵伏於京城近處，乘其出城，入而據之。主公從廩延一路殺來，腹背受敵，太叔雖有沖天之翼，能飛去乎？」莊公曰：「卿計甚善，慎毋洩之他人。」公子呂辭出宮門，歎曰：「祭足料事，可謂如神矣。」

　　次日早朝，莊公假傳一令，使大夫祭足監國，自己往周朝面君輔政。姜氏聞知此信，心中大喜曰：「段有福為君矣！」遂寫密信一通，遣心腹送到京城，約太叔五月初旬，興兵襲鄭。時四月下旬事也。公子呂預先差人伏於要路，獲住齎書之人，登時殺了，將書密送莊公。莊公啟緘看畢，重加封固，別遣人假作姜氏所差，送達太叔。索有回書，以五月初五日為期，要立白旗一面於城樓，便知接應之處。莊公得書，喜曰：「段之供招在此，姜氏豈能庇護耶！」遂入宮辭別姜氏，只說往周，卻望廩延一路徐徐而進。公子呂率車二百乘，於京城鄰近埋伏。自不必說。

　　卻說太叔接了母夫人姜氏密信，與其子公孫滑商議，使滑往衛國借兵，許以重賂。自家盡率京城二鄙之眾，託言奉鄭伯之命，使段監國，祭纛犒軍，揚揚出城。公子呂預遣兵車十乘，扮作商賈模樣，潛入京城，只等太叔兵動，便於城樓放火。公子呂望見火光。即便殺來。城中之人，開門納之，不勞餘力，得了京城。即時出榜安民，榜中備說莊公孝友，太叔背義忘恩之事，滿城人都說太叔不是。

　　再說太叔出兵，不上二日，就聞了京城失事之信。心下慌忙，星夜回轅，屯扎城外，打點攻城。只見手下士卒紛紛耳語。原來軍伍中有人接了城中家信，說：「莊公如此厚德，太叔不仁不義。」一人傳十，十人傳百，都道：「我等背正從逆，天理難容。」哄然而散。太叔點兵，去其大半，知人心已變，急望鄢邑奔走，再欲聚眾。不道莊公兵已在鄢。乃曰：「共吾故封也。」於是走入共城，閉門自守。莊公引兵攻之。那共城區區小邑，怎當得兩路大軍？如泰山壓卵一般，須臾攻破。太叔聞莊公將至，歎曰：「姜氏誤我矣！何面目見吾兄乎！」遂自刎而亡。胡曾先生有詩曰：

　　　　寵弟多才占大封，況兼內應在宮中；誰知公論難容逆，生在京城死在共。

又有詩說莊公養成段惡，以塞姜氏之口，真千古奸雄也。詩曰：

　　　　子弟全憑教育功，養成稔惡陷災凶；一從京邑分封日，太叔先操掌握中。

莊公撫段之屍，大哭一場，曰：「痴兒何至如此！」遂簡其行裝，姜氏所寄之書尚在。將太叔回書，總作一封，使人馳至鄭國，教祭足呈與姜氏觀看。即命將姜氏送去潁地安置，遺以誓言曰：「不及黃泉，無相見也！」姜氏見了二書，羞慚無措，自家亦無顏與莊公相見，即時離了宮門，出居潁地。莊公回至國都，目中不見姜氏，不覺良心頓萌，歎曰：「吾不得已而殺弟，何忍又離其母？誠天倫之罪人矣！」

　　卻說潁谷封人，名曰潁考叔，為人正直無私，素有孝友之譽。見莊公安置姜氏於潁，謂人曰：「母雖不母，子不可以不子，主公此舉，傷化極矣！」乃覓鴞鳥數頭，假以獻野味為名，來見莊公。莊公問曰：「此何鳥也？」潁考叔對曰：「此鳥名鴞，晝不見泰山，夜能察秋毫，明於細而暗於大也。小時其母哺之，既長，乃啄食其母，此乃不孝之鳥，故捕而食之。」莊公默然。適宰夫進蒸羊，莊公命割一肩，賜考叔食之。考叔只揀好肉，用紙包裹，藏之袖內。莊公怪而問之。考叔對曰：「小臣家有老母，小臣家貧，每日取野味以悅其口，未嘗享此厚味。今君賜及小臣，而老母不沾一臠之惠，小臣念及老母，何能下咽？故此攜歸，欲作羹以進母耳。」莊公曰：「卿可謂孝子矣！」言罷，不覺淒然長歎。考叔問曰：「主公何為而歎？」莊公曰：「你有母奉養，得盡人子之心。寡人貴為諸侯，反不如你！」考叔佯然不知，又問曰：「姜夫人在堂無恙，何為無母？」莊公將姜氏與太叔共謀襲鄭，及安置潁邑之事，細述一遍。「已設下黃泉之誓，悔之無及！」考叔對曰：「太叔已亡，姜夫人止存主公一子，又不奉養，與鴞鳥何異？倘以黃泉相見為歉，臣有一計，可以解之。」莊公問：「何計可解？」考叔對曰：「掘地見泉，建一地室，先迎姜夫人在內居住。告以主公想念之情，料夫人念子，不減主公之念母。主公在地室中相見，於及泉之誓，未嘗違也。」莊公大喜，遂令考叔發壯士五百人，於曲洧牛脾山下，掘地深十餘丈，泉水湧出，因於泉側架木為室。室成，設下長梯一座，考叔往見武姜，曲道莊公悔恨之意，如今欲迎歸孝養。武姜且悲且喜。考叔先奉武姜至牛脾山地室中。莊公乘輿亦至，從梯而下，拜倒在地，口稱：「寤生不孝，久缺定省，求國母恕罪！」武姜曰：「此乃老身之罪，與汝無與。」用手扶起，母子抱頭大哭。遂升梯出穴，莊公親扶武姜登輦，自己執轡隨侍。國人見莊公母子同歸，無不以手加額，稱莊公之孝。此皆考叔調停之力也。胡曾先生有詩云：

　　　　黃泉誓母絕彞倫，大隧猶疑隔世人；考叔不行懷肉計，莊公安肯認天親！

莊公感考叔全其母子之愛，賜爵大夫，與公孫閼同掌兵權。不在話下。

　　再說共叔之子公孫滑，請得衛師，行至半途，聞共叔見殺，遂逃奔衛，訴說伯父殺弟囚母之事。衛桓公曰：「鄭伯無道，當為公孫討之。」遂興師伐鄭。不知勝負如何，且看下回分解。

　　※※※

第五回　寵虢公周鄭交質　助衛逆魯宋興兵

　　卻說鄭莊公聞公孫滑起兵到來侵伐，問計於群臣。公子呂曰：「『斬草留根，逢春再發。』公孫滑逃死為幸，反興衛師，此衛侯不知共叔襲鄭之罪，故起兵助滑，以救祖母為辭也。依臣愚見，莫如修尺一之書，致於衛侯，說明其故，衛侯必抽兵回國。滑勢既孤，可不戰而擒矣。」公曰：「然。」遂遣使致書於衛。衛桓公得書，讀曰：

　　　　寤生再拜奉書，衛侯賢侯殿下：家門不幸，骨肉相殘，誠有愧於鄰國。然封京賜土，非寡人之不友；恃寵作亂，實叔段之不恭。寡人念先人世守為重，不得不除。母姜氏，以溺愛叔段之故，內懷不安，避居潁城，寡人已自迎歸奉養。今逆滑昧父之非，奔投大國。賢侯不知其非義，師徒下臨敝邑。自反並無得罪，惟賢侯同聲亂賊之誅，勿傷脣齒之誼。敝邑幸甚！

衛桓公覽罷，大驚曰：「叔段不義，自取滅亡。寡人為滑興師，實為助逆。」遂遣使收回本國之兵。使者未到，滑兵乘廩延無備，已攻下了。鄭莊公大怒，命大夫高渠彌出車二百乘，來爭廩延。時衛兵已撤回，公孫滑勢孤不敵，棄了廩延，仍奔衛國。公子呂乘勝追逐，直抵衛郊。衛桓公大集群臣，問戰守之計。公子州吁進曰：「水來土掩，兵至將迎，又何疑焉？」大夫石碏奏曰：「不可，不可！鄭兵之來，繇我助滑為逆所致。前鄭伯有書到，我不若以書答之，引咎謝罪。不勞師徒，可卻鄭兵。」衛侯曰：「卿言是也。」即命石碏作書，致於鄭伯。書曰：

　　　　完再拜上，王卿士鄭賢侯殿下：寡人誤聽公孫滑之言，謂上國殺弟囚母，使孫姪無竄身之地，是以興師。今讀來書，備知京城太叔之逆，悔不可言。即日收回廩延之兵，倘蒙鑒察，當縛滑以獻，復修舊好。惟賢侯圖之！

鄭莊公覽書曰：「衛既服罪，寡人又何求焉？」

　　卻說國母姜氏，聞莊公興師伐衛，恐公孫滑被殺，絕了太叔之後，遂向莊公哀求：「乞念先君武公遺體，存其一命！」莊公既礙姜氏之面，又度公孫滑孤立無援，不能有為。乃回書衛侯，書中但言：「奉教撤兵，言歸於好。滑雖有罪，但逆弟止此一子，乞留上國，以延段祀。」一面取回高渠彌之兵。公孫滑老死於衛。此是後話。

　　卻說周平王因鄭莊公久不在位，偶因虢公忌父來朝，言語相投，遂謂虢公曰：「鄭侯父子秉政有年，今久不供職，朕欲卿權理政務，卿不可辭。」虢公叩首曰：「鄭伯不來，必國中有事故也。臣若代之，鄭伯不惟怨臣，且將怨及王矣。臣不敢奉命！」再三謝辭，退歸本國。原來鄭莊公身雖在國，留人於王都，打聽朝中之事，動息傳報。今日平王欲分政於虢公，如何不知。即日駕車如周，朝見已畢，奏曰：「臣荷聖恩，父子相繼秉政。臣實不才，有忝職位，願拜還卿士之爵，退就藩封，以守臣節。」平王曰：「卿久不蒞任，朕心懸懸。今見卿來，如魚得水，卿何故出此言耶？」莊公又奏曰：「臣國中有逆弟之變，曠職日久。今國事粗完，星夜趨朝。聞道路相傳，謂吾王有委政虢公之意。臣才萬分不及虢公，安敢尸位，以獲罪於王乎？」平王見莊公說及虢公之事，心慚面赤，勉強言曰：「朕別卿許久，亦知卿國中有事，欲使虢公權管數日，以候卿來。虢公再三辭讓，朕已聽其還國矣。卿又何疑焉？」莊公又奏曰：「夫政者，王之政也，非臣一家之政也。用人之柄，王自操之。虢公才堪佐理，臣理當避位。不然，群臣必以臣為貪於權勢，昧於進退。惟王察之！」平王曰：「卿父子有大功於國，故相繼付以大政，四十餘年，君臣相得。今卿有疑朕之心，朕何以自明！卿如必不見信，朕當命太子狐，為質於鄭，何如？」莊公再拜辭曰：「從政罷政，乃臣下之職，焉有天子委質於臣之禮？恐天下以臣為要君，臣當萬死！」平王曰：「不然。卿治國有方，朕欲使太子觀風於鄭，因以釋目下之疑。卿若固辭，是罪朕也。」莊公再三不敢受旨。群臣奏曰：「依臣等公議，王不委質，然以釋鄭伯之疑；若獨委質，又使鄭伯乖臣子之義。莫若君臣交質，兩釋猜忌，方可全上下之恩。」平王曰：「如此甚善！」莊公使人先取世子忽待質於周，然後謝恩。周太子狐，亦如鄭為質。史官評論周鄭交質之事，以為君臣之分，至此盡廢矣。詩曰：

　　　　腹心手足本無私，一體相猜事可嗤；交質分明同市賈，王綱從此遂陵夷！

自交質以後，鄭伯留周輔政，一向無事。平王在位五十一年而崩。鄭伯與周公黑肩同攝朝政。使世子忽歸鄭，迎回太子狐來周嗣位。太子狐痛父之死，未得侍疾含殮，哀痛過甚，到周而薨。其子林嗣立，是為桓王。眾諸侯俱來奔喪，并謁新天子。虢公忌父先到，舉動皆合禮數，人人愛之。

　　桓王傷其父以質鄭身死，且見鄭伯久專朝政，心中疑懼，私與周公黑肩商議曰：「鄭伯曾質先太子於國，意必輕朕。君臣之間，恐不相安。虢公執事甚恭，朕欲畀之以政，卿意以為何如？」周公黑肩奏曰：「鄭伯為人慘刻少恩，非忠順之臣也。但我周東遷洛邑，晉、鄭功勞甚大，今改元之日，遽奪鄭政，付於他手，鄭伯憤怒，必有跋扈之舉。不可不慮。」桓王曰：「朕不能坐而受制，朕意決矣。」

　　次日，桓王早朝，謂鄭伯曰：「卿乃先王之臣，朕不敢屈在班僚。卿其自安。」莊公奏曰：「臣久當謝政，今即拜辭。」遂忿忿出朝，謂人曰：「孺子負心，不足輔也！」即日駕車回國。世子忽率領眾官員出郭迎接，問其歸國之故。莊公將桓王不用之語，述了一遍，人人俱有不平之意。大夫高渠彌進曰：「吾主兩世輔周，功勞甚大。況前太子質於吾國，未嘗缺禮。今舍吾主而用虢公，大不義也！何不興師打破周城，廢了今王，而別立賢胤？天下諸侯，誰不畏鄭，方伯之業可成矣！」潁考叔曰：「不可！君臣之倫，比於母子。主公不忍仇其母，何忍仇其君？但隱忍歲餘，入周朝覲，周王必有悔心。主公勿以一朝之忿，而傷先公死節之義。」大夫祭足曰：「以臣愚見，二臣之言，當兼用之。臣願帥兵直抵周疆，託言歲凶，就食溫、洛之間。若周王遣使責讓，吾有辭矣。如其無言，主公入朝未晚。」莊公准奏，命祭足領了一枝軍馬，聽其便宜行事。

　　祭足巡到溫洛界首，說：「本國歲凶乏食，向溫大夫求粟千鍾。」溫大夫以未奉王命，不許。祭足曰：「方今二麥正熟，儘可資食。我自能取，何必求之！」遂遣士卒各備鐮刀，分頭將田中之麥，盡行割取，滿載而回。祭足自領精兵，往來接應。溫大夫知鄭兵強盛，不敢相爭。祭足於界上休兵三月有餘，再巡至成周地方。時秋七月中旬，見田中早稻已熟，吩咐軍士假扮作商人模樣，將車埋伏各村里，三更時分，一齊用力將禾頭割下，五鼓取齊。成周效外，稻禾一空。比及守將知覺，點兵出城，鄭兵已去之遠矣。兩處俱有文書到於洛京，奏聞桓王，說鄭兵盜割麥禾之事。桓王大怒，便欲興兵問罪。周公黑肩奏曰：「鄭祭足雖然盜取禾麥，乃邊庭小事，鄭伯未必得知。以小忿而棄懿親，甚不可也。若鄭伯心中不安，必然親來謝罪修好。」桓王准奏，但命沿邊所在，加意隄防，勿容客兵入境。其芟麥刈禾一事，並不計較。

　　鄭伯見周王全無責備之意，果然心懷不安，遂定入朝之議。正欲起行，忽報：「齊國有使臣到來。」莊公接見之間，使臣致其君僖公之命，約鄭伯至石門相會。莊公正欲與齊相結，遂赴石門之約。二君相見，歃血訂盟，約為兄弟，有事相偕。齊侯因問：「世子忽曾婚娶否？」鄭伯對以「未曾。」僖公曰：「吾有愛女，年雖未笄，頗有才慧。倘不棄嫌，願為待年之婦。」鄭莊公唯唯稱謝。及返國之日，向世子忽言之。忽對曰：「妻者齊也，故曰配偶。今鄭小齊大，大小不倫，孩兒不敢仰攀。」莊公曰：「請婚出於彼意，若與齊為甥舅，每事可仰仗，吾兒何以辭之？」忽又對曰：「丈夫志在自立，豈可仰仗於婚姻耶？」莊公喜其有志，遂不強之。後來齊使至鄭，聞鄭世子不願就婚，歸國奏知僖公。僖公歎曰：「鄭世子可謂謙讓之至矣！吾女年幼，且俟異日再議可也。」後人有詩嘲富室攀高，不如鄭忽辭婚之善。詩曰：

　　　　婚姻門戶要相當，大小須當自酌量；卻笑攀高庸俗子，拼財但買一巾方。

　　忽一日，鄭莊公正與群臣商議朝周之事，適有衛桓公訃音到來，莊公詰問來使，備知公子州吁弒君之事。莊公頓足歎曰：「吾國行且被兵矣！」群臣問曰：「主公何以料之？」莊公曰：「州吁素好弄兵，今既行篡逆，必以兵威逞志。鄭、衛素有嫌隙，其試兵必先及鄭，宜預備之。」

　　且說衛州吁如何弒君？原來衛莊公之夫人，乃齊東宮得臣之妹，名曰莊姜，貌美而無子。次妃乃陳國之女，名曰厲媯，亦不生育。厲媯之妹，名曰戴媯，隨姊嫁衛，生子曰完，曰晉。莊姜性不嫉妒，育完為己子，又進宮女於莊公，莊公嬖幸之，生子州吁。州吁性暴戾好武，喜於談兵。莊公溺愛州吁，任其所為。大夫石碏嘗諫莊公曰：「臣聞愛子者，教以義方，弗納於邪。夫寵過必驕，驕必生亂。主公若欲傳位於吁，便當立為世子。如其不然，當稍裁抑之，庶無驕奢淫佚之禍。」莊公不聽。石碏之子石厚，與州吁交好，時嘗並車出獵，騷擾民居。石碏將厚鞭責五十，鎖禁空房，不許出入。厚踰牆而出，遂住州吁府中，一飯必同，竟不回家。石碏無可奈何。後莊公薨，公子完嗣位，是為桓公。桓公生性懦弱。石碏知其不能有為，告老在家，不與朝政。州吁益無忌憚，日夜與石厚商量篡奪之計。其時平王崩訃適至，桓王林新立，衛桓公欲如周弔賀。石厚謂州吁曰：「大事可成矣！明日主公往周，公子可設餞於西門，預伏甲士五百於門外，酒至數巡，袖出短劍而刺之。手下有不從者，即時斬首。諸侯之位，唾手可得。」州吁大悅。預命石厚領壯士五百，埋伏西門之外。州吁自駕車，迎桓公至於行館，早已排下筵席。州吁躬身進酒曰：「兄侯遠行，薄酒奉餞。」桓公曰：「又教賢弟費心。我此行不過月餘便回，煩賢弟暫攝朝政，小心在意。」州吁曰：「兄侯放心。」酒至數巡，州吁起身滿斟金盞，進於桓公。桓公一飲而盡，亦斟滿杯回敬州吁。州吁雙手去接，詐為失手，墜盞於地，慌忙拾取，親自洗滌。桓公不知其詐，命取盞更斟，欲再送州吁。州吁乘此機會，急騰步閃至桓公背後，抽出短劍，從後刺之，刃透於胸，即時傷重而薨。時周桓王元年春三月戊申也。從駕諸臣，素知州吁武力勝眾，石厚又引五百名甲士圍住公館，眾人自度氣力不加，只得降順。以空車載屍殯殮，託言暴疾。州吁遂代立為君。拜石厚為上大夫。桓公之弟晉，逃奔邢國去了。史臣有詩嘆衛莊公寵吁致亂。詩云：

　　　　教子須知有義方，養成驕佚必生殃；鄭莊克段天倫薄？猶勝桓侯束手亡。

　　州吁即位三日，聞外邊沸沸揚揚，盡傳說弒兄之事。乃召上大夫石厚商議曰：「欲立威鄰國，以脅制國人，問何國當伐？」石厚奏：「鄰國俱無嫌隙。惟鄭國昔年討公孫滑之亂，曾來攻伐，先君莊公服罪求免，此乃吾國之恥。主公若用兵，非鄭不可。」州吁曰：「齊、鄭有石門之盟，二國結連為黨，衛若伐鄭，齊必救之，一衛豈能敵二國？」石厚奏曰：「當今異姓之國，惟宋稱公為大。同姓之國，惟魯稱叔父為尊。主公欲伐鄭，必須遣使於宋、魯，求其出兵相助，並合陳、蔡之師，五國同事，何憂不勝？」州吁曰：「陳、蔡小國，素順周王。鄭與周新隙，陳、蔡必知之，呼使伐鄭，不愁不來。若宋魯大邦，焉能強乎？」石厚又奏曰：「主公但知其一，不知其二。昔宋穆公受位於其兄宣公，穆公將死，思報兄之德，乃舍其子馮，而傳位於兄之子與夷。馮怨父而嫉與夷，出奔於鄭。鄭伯納之，常欲為馮起兵伐宋，奪取與夷之位。今日勾連伐鄭，正中其懷。若魯之國事，乃公子翬秉之。翬兵權在手，覷魯君如無物。如以重賂結公子翬，魯兵必動無疑矣。」

　　州吁大悅，即日遣使往魯、陳、蔡三處去訖，獨難使宋之人。石厚薦一人姓寧，名翊，乃中牟人也。「此人甚有口辨，可以遣之。」州吁依言，命寧翊如宋請兵。宋殤公問曰：「伐鄭何意？」寧翊曰：「鄭伯無道，誅弟囚母。公孫滑亡命敝邑，又不能容，興兵來討，先君畏其強力，腆顏謝服。今寡君欲雪先君之恥，以大國同仇，是以借助。」殤公曰：「寡人與鄭素無嫌隙，子曰同仇，得無過乎？」寧翊曰：「請屏左右，翊得畢其說。」殤公即麾去左右，側席問曰：「何以教之？」寧翊曰：「君侯之位，受之誰乎？」殤公曰：「傳之吾叔穆公也。」寧翊曰：「父死子繼，古之常理。穆公雖有堯、舜之心，奈公子馮每以失位為恨，身居鄰國，其心須臾未嘗忘宋也。鄭納公子馮，其交已固，一旦擁馮興師，國人感穆公之恩，不忘其子，內外生變，君侯之位危矣！今日之舉，名曰伐鄭，實為君侯除心腹之患也。君侯若主其事，敝邑悉起師徒，連魯、陳、蔡三國之兵，一齊效勞，鄭之滅亡可待矣！」宋殤公原有忌公子馮之心，這一席話，正投其意，遂許興師。大司馬孔父嘉，乃殷湯王之後裔，為人正直無私。聞殤公聽衛起兵，諫曰：「衛使不可聽也！若以鄭伯弒弟囚母為罪，則州吁弒兄篡位，獨非罪乎？願主公思之。」殤公已許下寧翊，遂不聽孔父嘉之諫，刻日興師。

　　魯公子翬接了衛國重賂，不由隱公作主，亦起重兵來會。陳、蔡如期而至，自不必說。宋公爵尊，推為盟主。衛石厚為先鋒，州吁自引兵打後，多齎糧草，犒勞四國之兵。五國共甲車一千三百乘，將鄭東門圍得水洩不通。

　　鄭莊公問計於群臣，言戰言和，紛紛不一。莊公笑曰：「諸君皆非良策也。州吁新行篡逆，未得民心，故託言舊怨，借兵四國，欲立威以壓眾耳。魯公子翬貪衛之賂，事不繇君，陳、蔡與鄭無仇，皆無必戰之意。只有宋國忌公子馮在鄭，實心協助。吾將公子馮出居長葛，宋兵必移。再令子封引徒兵五百，出東門單搦衛戰，詐敗而走。州吁有戰勝之名，其志已得，國事未定，豈能久留軍中，其歸必速。吾聞衛大夫石碏，大有忠心，不久衛將有內變。州吁自顧不暇，安能害我乎？」乃使大夫瑕叔盈引兵一枝，護送公子馮往長葛去訖。莊公使人於宋曰：「公子馮逃死敝邑，敝邑不忍加誅。今令伏罪於長葛，惟君自圖之。」宋殤公果然移兵去圍長葛。蔡、陳、魯三國之兵，見宋兵移動，俱有返旆之意。忽報公子呂出東門單搦衛戰，三國登壁壘上袖手觀之。

　　卻說石厚引兵與公子呂交鋒，未及數合，公子呂倒拖畫戟而走，石厚追至東門，門內接應入去。石厚將東門外禾稻盡行芟刈，以勞軍士，傳令班師。州吁曰：「未見大勝，如何便回？」石厚屏去左右，說出班師之故。州吁大悅。畢竟石厚所說甚話，且看下回分解。

　　※※※